Očima Saši Mitrofanova: O užitečném idiotství

První, co zaslechla západní veřejnost a politici od ruských opozičníků, kterým zachránili život výměnou za Putinovy zločince, byla vedle poděkování kritika. Nesahejte nám na Rusko, jen potrestejte darebáky! poučil Západ Vladimir Kara-Murza s odvoláním na Borise Němcova.

Prý mu přijde divné, že musí připomínat, že „Rusko a Putin není totéž“. Ilja Jašin prohlásil: „Prvním přáním, když jsem se ocitl v Ankaře, když jsem se ocitl v Německu, bylo okamžitě jet na letiště, koupit si letenku a vrátit se do Ruska.“ Zároveň dodal, že mu ruští tajní řekli, že ho pak potká Navalného osud.

Na tiskovce tří osvobozených politických vězňů zazněl požadavek, aby Západ oslabil sankce proti Rusku. Prý trpí ruský lid, který je v jádru hodnej. Kdo čekal, že řeknou něco ve prospěch Ukrajiny, čekal marně. Ba co víc, Andrej Pivovarov prohlásil, že pomáhat ukrajinské armádě je pro něj nepřijatelné. Naopak nešetřili výroky o tom, jak jsou v RF lidé proti Putinovi. I když to na tamní situaci vidět není.

Mně se vybavila pasáž z knihy Lidé, roky, život Ilji Erenburga. Autor na vlastní kůži poznal podstatu německého nacismu v Evropě, zatímco v SSSR před červnem 1941 pracovala propaganda jinak. Takto popsal Erenburg epizodu z Rudé armády krátce po přepadení Sovětského svazu Německem:

„Velitel dělostřelců dostal rozkaz zahájit palbu. Vojáci se ale nehnuli. Naštval jsem se a řekl jsem jim, že jsou zbabělci. Jeden odpověděl: ,Nemůžeme jenom pálit a pak ustupovat, musíme Němce pustit k nám, zkusit jim vysvětlit, že je na čase vzít rozum do hrsti, povstat proti Hitlerovi, a že my jim pomůžeme.‘ Mladý a na pohled šikovný voják řekl: ,Na koho střílíme? Na dělníky a rolníky. Oni si myslí, že jsme proti nim, a my jim nenecháváme možnost, aby to dali najevo.‘“

Němci ale tehdy měli v hlavě Deutschland über alles, stejně jako dnes má většina Rusů Россия превыше всего. Smysl politického života osvobozených ruských vězňů je v tom, že budou vládnout. Aby vládli v Rusku, musí být jako tamní většina. Proto na ni apelují, a jestli si dělají iluze o její povaze, anebo jde o kalkul, to nelze v dané chvíli určit.

V každém případě to nemohou být spojenci Západu v obraně před ruským velikášstvím. Platí to pro drtivou většinu Putinových protivníků v cizině. Rusko u nich převáží, ať je jakékoli. Arkadij Babčenko, jeden z mizivého počtu ruských opozičníků, kteří účinně pomáhají Ukrajině, nazval řečníky na zmíněné tiskovce Putinovými užitečnými idioty. Jejich výroky k tomu svádí.
